##  Git ve Github Nedir?
Git bilgisayarımızdaki dosyaların farklı versiyonlarını kaydedip yönetmemizi sağlar. Üzerinde değişiklik yaptığımız bir yazının bir önceki versiyonuna Git ile ulaşılabiliyoruz. Github ise Git üzerinden oluşturduğumuz dosyaları kaydedebilmemizi sağlıyor, bu dosyaları başka insanlarla veya topluluklarla paylaşabilmemize olanak tanıyor. Bu paylaşım sayesinde birden fazla kişi aynı proje üzerinde çalışma imkanı buluyor. Yanlışlıkla bir kodun silinmesi gibi istenmeyen durumlarda da Git kullanımı hayat kurtarıcı bir rol oynuyor.

Bunların yanında Github dünyanın en büyük açık kaynak platformlarından biridir. Github üzerinden projeler saklayabilir, başka insanların projelerine katkıda bulunabiliriz. İş başvuru sürecinde de Github bir portföy gibi görülür ve nasıl bir yazılımcı olduğumuz, yazılım dünyasındaki tecrübelerimiz bu platform üzerinden işverene bilgi verir.

### Git Nasıl Çalışır?
Öncelikle bir çalışma alanı oluşturulur. Bu çalışma alanında dosya eklenebilir, düzenlenebilir veya silinebilir. Ancak Git bu çalışma alanını doğrudan takip etmez. Takip edebilmesi için bu dosyaların bir **_geçici alana_** gönderilmesi gerekir. Bunun sebebi çalışma alanında tüm dosyalarımız varken geçici alanda yapacaklarımızı yaptığımız yani işimizin bittiği dosyaların bulunmasıdır. Bu sayede karışıklık önlenmiş olur. Sonrasında geçici alandaki hazır dosyalar **_yerel depoya_** gönderilir. Bu işlem, değişiklikleri kalıcı hale getirir. Projenin o anki durumunun bir kaydını oluşturur. Git bu oluşturulan her kayda benzersiz bir kimlik numarası oluşturur. Bu kimlik numaraları sayesinde her kayıt birbirine bağlı bir şekilde saklanır. Tüm bu kayıtlar depoya kaydedildiğinden geçmişteki bir versiyona kolaylıkla erişim sağşlanabiliyor. Bu kayıtlar da Github gibi uzak bir depoya gönderilerek dosyaların ekip arkadaşlarıyla paylaşılabiliyor. Bu sayede proje üzerindeki değişikliklerden ilgili herkes haberdar olabiliyor.

## İlgili Kavramlar 

#### Repository Nedir?
Projenin tüm dosyalarını ve bu dosyalarda yapılan tüm değişikliklerin geçmişini barındıran bir depodur. Repository içerisinde gizli bir .git klasörü bulunur. Bu klasör, projedeki her bir dosyanın geçmişini, kimin ne zaman hangi değişikliği yaptığını, hangi satırı ekleyip çıkardığını bir veritabanı gibi saklar. İki çeşit repository bulunur: " Yerel(Local) Repository " ve " Uzak(Remote) Repository". Yerel Repository kendi bilgisayarımızda bulunan depodur. Kodların yazıldığı, değişikliklerin yapıldığı ve kaydedildiği yer burasıdır. Çevrimdışı olarak da kullanılabilir. Uzak Repository genellikle GitHub, GitLab veya Bitbucket gibi bir sunucuda barındırılan depodur. Uzak Repository sayesinde projenin yedeklenmesi yapılır yani porje kendi bilgisayarımızdan silinse dahi projeye tekrardan erişilebilir. Aynı zamanda uzak repository projenin ekip arkadaşlarıyla paylaşılmasına da olanak tanır. 

#### Commit Nedir?
Projedeki değişiklikleri kaydetmek ve onaylamak için kullanılır. Proje commit edildiği an projenin o anki durumu yerel repository içerisine kaydedilir. Her commit işlemi kendine ait benzersiz bir kimlik numarası ile etiketlenir. Bu sayede projenin geçmişindeki her bir kayıt noktası kesin olarak bellidir ve istenilen herhangi birine dönülebilir. 

#### Branch Nedir?
Branch, projenin bağımsız bir geliştirme hattı veya versiyonudur. Projenin ana hattından uzanan bir dal gibi düşünülebilir. Bu dal oluşturulduğunda ana hattı hiç ellemden rahatça değişiklik yapılabilir. Örneğin kodda bir hata tespit edildiğinde hemen bir branch açılırak hatalı kod düzeltilir, bunu yaparken ayrı bir dalda çalışıldığı için diğer geliştiriciler bu durumdan etkilenmez ve işlerine devam edebilirler.

#### Stage Nedir?
Stage, çalışma klasöründeki değişiklikler ile bu değişiklikleri kalıcı olarak kaydedebileceğimiz commit arasında yer alan bir ara bekleme alanıdır. Stage sayesinde anlamlı ve temiz commitler oluşturulur. Bu ara katman, neyi nasıl gruplayacağımız konusunda tam kontrol sağlar.

#### Merge Nedir?
Merge, bir branch'te yaptığımız değişiklikleri ve commit'leri alıp başka bir branch'e aktarma ve birleştirme işlemidir. Ayrı bir dal olarak nitelendirdiğimiz bir branchi gerektiği durumda diğer branchlerle veya main branch ile birleştirir. Bu işleminin temel amacı, tamamlanmış işleri projenin ana hattına dahil etmektir. Ancak bu işlem yapılırken Merge Conflict (Birleştirme Çakışması) sorunu ortaya çıkabilir. Bu durum, aynı dosyanın aynı satırı iki farklı branch'te de değiştirildiğinde ortaya çıkar. Belli başlı adımlarla bu durum da rahatlıkla çözülebilir.

#### Pull Nedir?
Pull, Remote Repository'deki en son değişiklikleri ve commitleri kendi Local Repository'mize çekme ve birleştirme işlemidir. Ekip çalışmalarında pull kullanmak çok önemlidir. Bu sayede her bir üye proje hakkında güncelliğini korur, belli başlı çakışmalar azalır sonuç olarak tam bir ekip çalışması oluşturulur.

#### Push Nedir?
Push, pull işleminin tam tersidir. Local Repository'mizdeki commitleri Remote Repository'e gönderme işlemidir. Bu işlem, yaptığımız işi ekiple paylaşmanın ve projemizi yedeklemenin ana yoludur.






